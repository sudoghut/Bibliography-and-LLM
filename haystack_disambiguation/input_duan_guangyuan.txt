沅州府志卷之四十。拾遺十一。興隆衞卽古牂牁郡，今省入黃平州，歴三十里，渡重安江，江之上流接新添衞諸山之水，合平越、葛鏡橋、麻哈江，下入古州八萬，經生苗地二千餘里，達黔陽，合大溪，趨洞庭，以入大江者也。陳鼎滇黔紀遊。麻陽江口有桐坡寨，又名老屋冲，其山多桐樹，常有雲覆其上，雲向外飛則天晴，內飛則天雨，人以此爲晴雨之驗。麻陽縣志。張扶翼紀異錄。段生珖遠，字公亨，黔陽子弟鄕人，余初涖黔時所首拔士也。行篤而文優，生二子，長正宸，次正栻。順治己丑，邑爲亂兵所據，賊獲生，將死之，正栻從山上呼賊緩父死，卽趨賊以代父，賊義之，釋其父，並予之衣與鹽。後正宸死，正栻有子而幼，生負往宅後廟中，與之嬉，由宅至廟可三里許，日過午，負孫歸，途次見正宸自後至，代生負，竟不知其已死，與之孫負以隨，比至宅後，正宸以所負兒還付生，生驚悟，忽不見。生篤行君子也，爲余言如是，余曰：嗟呼，是何君兒之多孝子也，正栻不難捐其生以免父之死，止宸且忘其身之死以代父之負，父子兄弟祖孫依依